CARMINUM LIBER Ι. 37

WMMUSW

ODE XXXI.

AD APOLLINEM.

Qum dedicatum poscit Apollinem ·
Vates? quid orat, de patera novum
Fundens liquorem? Non opimae
Sardiniae segetes feraces,

Non aestuosae grata calabria
Armenta, non aurum aut ebur Indicum,
Non rura, quae Liris quieta ,
Mordet aqua, taciturnus amnis.

Premant Calenam falce, quihus dedit
Fortuna, vitem; dives ut aureis
Mercator exsiccet culullis ⁸
Vina, Syra reparata merce,

Dis carus ipsis; quippe ter et quater
Anno revisens aequor Atlanticum
Impune. Me pascunt olivae,
Me cichorea, levesque malvae.

Frui paratis et valido mihi,
Latoe, dones, at, precor, integra
Cum mente, nec turpem senectam
Degere, nec cithara carentem.

 

